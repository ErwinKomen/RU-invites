<h2>CLAUDIUS</h2>
<div class="row">
  Claudius was de vierde keizer van de Julisch-Claudische dynastie. Hij regeerde over het Romeinse Rijk van 41 tot en met 54 na Christus. Na de moord op zijn voorganger Caligula werd hij tot keizer uitgeroepen door de Pretorianen, de persoonlijke lijfwacht van de keizer. Het verhaal gaat dat Claudius zich tijdens de moord op Caligula had verstopt achter een gordijn in het paleis. De regering van zijn voorganger Caligula was omstreden. Tijdens zijn vierjarige bewind wist de zeer jonge Caligula zich van de Senaat van Rome te vervreemden en zou hij een financiële crisis en hongersnood in Rome hebben ontketend. Om zich van zijn voorganger te distantiëren presenteerde Claudius zich als een ervaren keizer, met rimpels op zijn voorhoofd. Tegelijkertijd kon Claudius niet te veel afwijken van de portretstijl van zijn voorgangers. Deze portretstijl had hij namelijk ook nodig om zijn afstamming van de beroemde keizer Augustus te tonen. Net zoals de eerste keizer heeft Claudius ook een sterk geïdealiseerd portret met nauwkeuring gemodelleerde haarlokken.
  <p>Op veel portretten van Claudius kunnen we nog steeds de haarlokken van Caligula herkennen, hetgeen aangeeft dat deze portretten ooit portretten van Claudius’ voorganger waren. Deze portretten werden na de dood van Caligula opnieuw gebruikt om Claudius te eren. Dit proces, waarbij de ene keizer wordt vervangen door de andere, wordt ook wel aangeduid met de term <i>damnatio memoriae</i>.</p>
</div>
<div class="row">
  <div class="col-md-6 faces"><img src="static/content/cla-1.png" title="Claudius" /></div>
  <div class="col-md-6 faces"><img src="static/content/cla-2.png" title="Claudius" /></div>
</div>
<div class="row quotation">Twee portretten van Claudius met overblijfselen van Caligula’s originele portret. Bron: publiek domein.</div>