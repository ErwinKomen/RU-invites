<h2>DOMITIANUS</h2>
<div class="row">
  Domitianus was keizer van het Romeinse Rijk van 81 tot en met 96 na Christus. Hij was de opvolger van zijn broer Titus, die bekend stond als de keizer die samen met zijn vader Vespasianus de opstand in Judea had neergeslagen en de bouw van het Colosseum in Rome had gerealiseerd. De lat lag dus zeker hoog voor Domitianus. Om zijn naam als Flavische keizer eer aan te doen bouwde Domitianus een renbaan in de antieke hoofdstad (vandaag de dag ligt hier het beroemde Piazza Navona). Toch ging veel van zijn aandacht uit naar het bouwen van zijn eigen paleis op de Palatijn. Het lijkt erop dat Domitianus zich door deze en andere acties begon te distantiëren van de Romeinse Senaat. Domitianus is dan ook bekend te komen te staan als een van de “slechte keizers”. De negatieve houding van antieke auteurs ten opzichte van Domitianus vindt ook zijn weerklank in de antieke bronnen die het hebben over Domitianus’ uiterlijk. Waar de keizer op jonge leeftijd nog een slanke, knappe jonge man zou zijn geweest, werd hij op latere leeftijd zwaarlijvig en kaal. Hij zou zo geobsedeerd zijn geweest met zijn uiterlijk dat hij zelfs een boek zou hebben geschreven over haarverzorging. Domitianus’ portretten volgen grotendeels de visuele kenmerken van die van zijn Flavische voorgangers. Echter, waar Vespasianus en Titus zich doelbewust realistisch lieten afbeelden, koos Domitianus toch voor enige vorm van idealisme. Een volle haardos met zorgvuldig gemodelleerde haarlokken is een specifiek kenmerk van zijn vroege portretten. Domitianus’ latere portretten tonen een terugtrekkende haarlijn maar zeker geen kaalheid zoals beschreven in de antieke bronnen. Of de portretten of de antieke auteurs het bij het rechte eind hebben zullen we helaas nooit weten.
</div>
<div class="row">
  <div class="col-md-6 faces"><img src="static/content/dom-1.png" title="Piazza Navona" /></div>
</div>
<div class="row quotation">Piazza Navona in Rome. Onder dit plein liggen de restanten van de renbaan van Domitianus, gebouwd in 86 na Christus. Bron: publiek domein.</div>