<h2>DOMITIA LONGINA</h2>
<div class="row">
  Domitia Longina was keizerin van het Romeinse Rijk van 81 tot en met 96 na Christus. Ze was de dochter van de beroemde Romeinse generaal Corbulo en de vrouw van keizer Domitianus. Domitia en Domitianus schijnen geen gelukkig huwelijk te hebben gehad. In 83 na Christus werd Domitia verbannen door haar man om een jaar later terug te keren aan het hof. Volgens de antieke bronnen had Domitianus tegen die tijd echter interesse in een andere vrouw. Het is onduidelijk welke rol Domitia precies nog had aan het keizerlijk hof van Domitianus. Sommige auteurs beweren dat haar rol voornamelijk nog ceremonieel was. Dat Domitia bekwaam was blijkt in ieder geval uit haar betrokkenheid bij de samenzwering tegen haar man in 86 na Christus. Domitia zou belangrijke informatie hebben doorgespeeld aan de samenzweerders.
  <p>Domitia’s portretten presenteren de keizerin volledig conform de laatste Romeinse mode. Domitia heeft een nauwkeurig gemodelleerd en opgestoken kapsel, dat veel tijd en expertise vergde. Het is bovendien niet uit te sluiten dat een deel van Domitia’s kapsel werd gerealiseerd door middel van een pruik. Kunstenaars die verantwoordelijk waren voor het maken van Domitia’s portretten gebruikten een boor om diepte in de krullen te realiseren. De stijl van Domitia’s portretten werd gretig overgenomen door rijke Romeinse vrouwen. Domitia was dus zeker een ware trendzetter.</p>
</div>
<div class="row">
  <div class="col-md-10 faces"><img src="static/content/dlo-1.png" title="Domitianus en Domitia" /></div>
</div>
<div class="row quotation">Gouden munt met op de voorzijde een portret van Domitianus en op de achterzijde een portret van Domitia. Bron: CNG.</div>